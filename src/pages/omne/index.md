---
templateKey: about-page
path: /omne
title: O mne
introduction: Som psychológ a frekventant psychoterapeutického Výcviku integrace
  v psychoterapii. Psychológiu som vyštudoval v Brne na Masarykovej univerzite.
  V súčasnosti žijem v Nitre, kde mám aj svoje terapeutické pracovisko. Okrem
  psychológie a terapie sa venujem svojej manželke, Bohu, hudbe a priateľom.
image: /img/mara.jpeg
photo: /img/mgr-matej-borovsky-psychoterapeut.jpeg
link: https://www.psychoterapie-integrace.cz/
---
<iframe src="https://www.youtube.com/embed/52HtWGnCHkQ" width="854" height="480" style="border:none; border-radius:1%;"></iframe>

### Integratívna psychoterapia

Integratívna psychoterapia je prístup, ktorý kladie dôraz na unikátnosť potrieb a prejavov každého človeka ako klienta a svoje pôsobenie stavia na kompetenciách človeka psychoterapeuta a na účinných faktoroch, ktoré sú spoločné naprieč spektrom psychoterapeutických prístupov. 

Skrz integratívny prístup v psychoterapii sa ja ako terapeut snažím byť voči unikátnosti každého človeka čo najviac citlivý a vnímavý, aby každý človek, ktorý sedí oproti mne mohol vnímať, že je rešpektovaný jak on, tak aj jeho potreby a smerovanie. 

Znamená to teda, že vo svojej terapeutickej práci nevychádzam z konkrétneho psychoterapeutického smeru (psychoanalýza, KBT...) ale z toho, čo sa deje priamo na sedení, čo je potreba človeka ktorý sedí predo mnou a v spolupráci s ním smerovať k naplneniu tejto potreby spôsobmi, ktoré sú rovnako tak špecifické a unikátne. 

### Psychoterapeut vo výcviku

Zo psychológa sa psychoterapeut stáva absolvovaním psychoterapeutického výcviku, ktoré je nad rámec vysokoškolského štúdia psychológie. Ja, ako vyštudovaný psychológ, aktuálne prechádzam psychoterapeutickým výcvikom. Znamená to, že sa na pravidelnej báze ďalej vzdelávam, teoreticky aj prakticky, aby som sa po dokončení psychoterapeutického výcviku mohol stať certifikovaným psychoterapeutom a uchádzať sa o členstvo v Slovenskej psychoterapeutickej spoločnosti. Zároveň to znamená, že pracujem pod supervíziou. Zároveň sa vo svojej práci opieram o Etický kódex Európskej asociácie pre psychoterapiu (EAP). 

### Supervízia

Psychoterapia je profesia, ktorá je dynamická. Dopadá na psychoterapeuta tak, že ho neustále podnecuje meniť jednak spôsob jeho práce ale aj jeho osobnosť. Obe tieto oblasti, jak práca, tak osobnosť, sa nevyhnutne časom menia. Aby tieto zmeny boli pozitívne a aby táto profesia bola prospešná a užitočná pre klientov, je dôležité aby psychoterapeut reflektoval svoju prácu, resp. aby si uvedomoval, čo robí, prečo a ako to robí a tiež, čo to robí s ním.

Supervízia je užitočným nástrojom práve k tomu, aby si psychoterapeut nastavil a skorigoval svoj spôsob práce a jej dopad na klientov a aj jej dopad na seba samého. Podobne ako v lietadle s nasadzovaním kyslíkovej masky, tak aj pri terapii sa musí terapeut postarať o seba, aby mohol byť nápomocný svojim klientom. Supervízor je pritom odborník, ktorý terapeutovi pomáha porozumieť svojej práci podobne ako terapeut pomáha svojim klientom porozumieť spletitosti ich životov. Supervízia je veľmi dôležitou a podľa môjho názoru nevyhnutnou súčasťou práce každého psychoterapeuta (nielen psychoterapeuta vo výcviku, ako som ja). V skratke, supervízia je jednou z ciest k tomu, aby psychoterapeut robil svoju prácu čo možno najlepšie k prospechu klienta.